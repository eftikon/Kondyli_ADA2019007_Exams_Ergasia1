# Διαδραστικός Ηχητικός Σχεδιασμός
## Εργασία 1: Δημιουργία Ηχητικού Κομματιού
### Περιγραφή ηχητικού έργου

Ο αρχικός ήχος επιλέχθηκε βάσει δύο κριτηρίων, της φυσικής διαρκείας και της τονικότητας. Ο μεταλλικός χτύπος που επέλεξα είναι από τη φύση του ένας στιγμιαίος ήχος, ο οποίος ολοκληρώνεται σε χρονικό διάστημα που δεν ξεπερνά το ένα δευτερόλεπτο. Έπειτα, σε αντίθεση με άλλα υλικά, όπως ξύλο ή γυαλί, ο μεταλλικός χτύπος έχει μια οξύτητα, που προσδίδει μεγαλύτερο ενδιαφέρον, ενώ ο συγκεκριμένος που επιλέχθηκε θυμίζει χτύπο μικρής καμπάνας, με σύντομη αντήχηση. 

Το τελικό κομμάτι διάρκειας 1-λεπτού δημιουργήθηκε στο Adobe Audition. Στο κομμάτι έχει χρησιμοποιηθεί αποκλειστικά και μόνο ο αρχικός ήχος του 1-δευτερολέπτου. Ο ήχος επαναλαμβάνεται 62 φορές σε 10 tracks, 19 φορές αυτούσιος, 43 φορές παραμορφωμένος στο χρόνο, πιο συγκεκριμένα, 6 φορές αντεστραμμένος (reversed), 27 φορές stretched και 10 φορές shrinked. 

Στόχος ήταν μέσα από τις ρυθμικές επαναλήψεις και παύσεις, τις χρονικές παραμορφώσεις και τις μετατοπίσεις (pannings), ο τελικός ήχος να κατασκευάσει έναν χώρο. Κάθε ακροατής, που μπορεί να βρίσκεται σε έναν διαφορετικό φυσικό χώρο, εάν σβήσει τα φώτα, αποκλείσει κάθε οπτικό ερέθισμα και φορέσει ένα ζευγάρι ακουστικά, ακούγοντας τον ήχο θα μπορέσει να βρεθεί στον ίδιο χώρο. Αρκεί να παρακολουθήσει την προέλευση και την κατεύθυνση, τις αλληλεπιδράσεις και τις αυξομειώσεις των ήχων για να “χτίσει” στο μυαλό του τον άυλο χώρο που περιγράφει το ηχητικό έργο.

Αφορμή για να προκύψει αυτή η ιδέα, στάθηκαν οι αναφορές του C. Cox, σε πολλά σημεία της διάλεξης από την Εργασία-1, στην άυλη φύση του ήχου αλλά και στις δυνατότητές του να δημιουργήσει χώρο. Η διαλεκτική σχέση μεταξύ ήχου και χώρου ήταν κάτι που με εντυπωσίασε σε πολλά από τα έργα, κυρίως όμως επηρεάστηκα από το έργο “Vespers” του Alvin Lucier, όπου ο καλλιτέχνης δημιουργεί μια συνθήκη όπου performers με δεμένα μάτια πρέπει να προσανατολιστούν στο χώρο με μόνο εργαλείο την ηχώ που παράγουν παλμικοί ταλαντωτές χειρός.

Το έργο ξεκινάει με καθαρούς ήχους που βοηθάνε τον ακροατή να κατασκευάσει τον ηχητικό χώρο και να προσανατολιστεί σε αυτόν. Περίπου λίγο μετά τη μέση του έργου, όταν ο ακροατής νιώσει ότι έχει αποκτήσει την αίσθηση του χώρου, ξεκινάει σταδιακά βάλλεται από συνεχείς επαναλαμβανόμενους ήχους με διαφορετικές κατευθύνσεις, σαν να μπλέκεται σε μία ηχητική δίνη, μέχρι που αποπροσανατολίζεται εντελώς και καταλήγει στη σιωπή.

